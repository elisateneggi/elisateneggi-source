---
date: 2019-10-204
type:
- post
- posts
title: Zombieland - Doppio colpo
subtitle: Che noia gli zombie
cover: zombieland.png
---

Sempre sparare due volte per uccidere uno zombie; ma soprattutto, sempre girare un sequel per assicurare un proficuo box office. E così anche Columbus, Tallahassee, Wichita, e Little Rock tornano dopo dieci anni per riportarci nella più bizzarra terra infestata da non-morti che il grande schermo abbia mai ospitato. Abituatosi alla propria routine di sopravvivenza, il gruppo è ormai diventato una grande famiglia; e come in ogni famiglia, i bisticci e le incomprensioni sono all’ordine del giorno.

Non passa infatti molto prima che l’armonia sia incrinata da desideri di indipendenza e dubbi sul proprio futuro in una desolata landa di detriti umani. La fuga di Wichita (Emma Stone) e Little Rock (Abigail Breslin) dal nido darà così inizio a una serie di nuove avventure in giro per fatiscenti centri commerciali, improvvisate comuni hippie, la Casa Bianca e perfino Graceland, dove, però, sono sempre due le cose da tenere bene a mente: fare cardio, e scansare una razza evoluta e iper-resiliente di zombie mentre si tengono bene a mente i valori fondamentali per cui si combatte. Amicizia, e comune solidarietà umana.

Se dunque da un lato scalderà il cuore ripassare ogni cinque minuti l’allargato decalogo di sopravvivenza di Columbus (Jesse Eisenberg), o rimirare per una goduriosa ora e mezza il bel faccino di Emma Stone, dall’altro ***Zombieland: Doppio colpo*** presenta tutti i macroscopici difetti di un sequel fiacco, e nulla fa se non strisciare verso una (non-?)conclusione al ritmo di insostanziali nodi di trama. Non aspettatevi dunque di affezionarvi all’anomala presenza di Twinkie o di sognare di cavalcare la famigerata Bestia di Tallahassee (Woody Harrelson): Zombieland ha perso ogni segno distintivo, e a nulla valgono gli (s)morti riferimenti a (im)mortali classici dell’horror quali George A. Romero & Compagni (e non abbiamo già forse visto da qualche altra parte hotel ossessivamente decorati con immagini e reliquiari di Re Elvis?). Vorrei potervi mentire e dire che si trattava di un banale caso della malriuscita feticizzazione di un buon primo film. Ma quello che davvero puzza di fetish nel nuovo capitolo di *Zombieland* è il profumo dei soldi; quelli che escono dalle vostre tasche quando vi sedete tutti eccitati in sala, ritornando con la mente alla vostra gioventù perduta e alla frangetta folta e perfetta di Emma.

Almeno si ride. Si sorride. Ce la si spassa per la durata della proiezione. Quello che voglio dire è: dateglieli pure, questi soldi, alla Columbia Pictures. State solo attenti a non esagerare. Sinceramente, ho degli ottimi ricordi del primo *Zombieland* e del mio battesimo al trash-ma-non-così-tanto. E mi dispiacerebbe vederli rovinati da un terzo capitolo per la serie.

---
Pubblicato su **[Gli Intoccabili Blog](intoccabiliblog.com)** 
