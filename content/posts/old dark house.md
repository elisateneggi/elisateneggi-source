---
date: 2019-10-204
type:
- post
- posts
title: The Old Dark House
subtitle: Una masterclass in suspence vecchia scuola
cover: the_old_dark_house.png
---

Dimenticatevi zombie, mostri, vampiri, e quelle guglie appuntite che mettono sottosopra le inquadrature dei film espressionisti. La Hollywood dei grandi teatri di posa ha confezionato la ricetta perfetta per un mélange di incassi al botteghino e raffinato intrattenimento estetico, ed è decisa a farvi leccare i baffi. Siamo nel 1932, e, grazie alla collaborazione dell’americanissima Universal Pictures e dell’inglesissimo **James Whale**, ***The Old Dark House*** fa la sua apparizione nelle sale cinematografiche.

*The Old Dark House* comincia, si sviluppa, e viene condotto allo scioglimento nel giro di una notte. Tratto da *Benighted* (1927), romanzo di **J. B. Priestly**, il film segue le vicende di un gruppo di viaggiatori che si ritrova a dover riparare causa tempesta in una dimessa magione nella più desolata campagna gallese. L’antica villa è abitata dai misteriosi Horace e Rebecca Femm (Ernest Thesiger ed Eva Moore), i quali vegliano sull’anziano padre Sir Roderick (Elspeth Dudgeon) aiutati da Morgan (Boris Karloff), maggiordomo deforme e ubriacone. Ma la famiglia nasconde un segreto, che, una volta scoperto, farà precipitare gli eventi, mettendo a rischio la sopravvivenza degli ignari visitatori. Che prediligiate pallide donzelle in pericolo o maledizioni di vecchie megere, *The Old Dark House* saprà darvi pane per i vostri denti. Tenetevi forte dunque. Perché sarà una notte che non vorrete ricordare.

Whale, il regista, proveniente dalla tradizione europea, teatrale e intellettuale, passerà alla storia come padre nobile del genere horror. Gli studios, e in specie il patron della Universal Carl Laemmle, spingono invece per battute sagaci, ritmi narrativi serrati, e una chiara ripartizione dei ruoli tra buoni e cattivi. Nel più pragmatico spirito negoziale a maggior gloria dell’arte, l’incontro a metà strada delle due sponde dell’Atlantico dà così vita un’opera destinata a fare scuola e a passare alla storia come vero e proprio cult del brivido, contribuendo a introdurre nell’industria cinematografica tropi e temi che, fino a quel momento, erano stati di pertinenza esclusiva del film d’arte del Vecchio Continente.

Il ritmo del film è dunque serrato ma magistralmente calibrato. Gli eventi avanzano in un sapiente alternarsi di bon ton inglese, schermaglie tra i sessi, e agguati nel buio coronati dall’immancabile rombo di tuono di sottofondo (se ne veda l’irriverente parodia di Mel Brooks in *Frankenstein Junior*). Whale dirige questa terrificante commedia con occhio esperto ma vivace, dimostrando sia grande sensibilità nel trattare i corpi dei personaggi che perizia nell’accostare diverse tecniche di ripresa e nel ricercare l’effetto-sorpresa affidandosi più a un montaggio repentino, quasi a schiaffo, che a primi piani sul pesante trucco degli attori. Il risultato è un inedito crossover di generi, immaginari e influenze che strizza gli occhi al futuro mentre pone saldamente le proprie radici nel passato; una godibile prefigurazione di quello che sarà il noir prima, il cinema di Hitchcock poi, e che saprà emozionarvi e tenervi incollati allo schermo.

Non fatevi perciò intimidire dall’aspetto burbero dei padroni di casa, e osate anche voi addentrarvi nei bui saloni dell’abitazione dei Femm, dove l’elettricità è bandita come stregoneria e succulenti arrosti con patate si materializzano spettralmente sul tavolo della cena. In fondo, la galanteria britannica è proverbiale. E di sicuro Horace e Rebecca sapranno approntare un letto in più in cui farvi riposare.

---
Pubblicato su **[L'occhio del cineasta](locchiodelcineasta.com)** 
