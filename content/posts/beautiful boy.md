---
date: 2019-10-204
type:
- post
- posts
title: Beautiful Boy
subtitle: Se questo è un film
cover: beautiful_boy.png
---

C’è un problema, in ***Beautiful Boy*** di **Felix Van Groeningen**. A dire il vero, ce n’è più di uno, a cominciare dalla dipendenza da stupefacenti che affligge il diciottenne Nicholas Sheff (Timothée Chalamet), protagonista, insieme al padre David (Steve Carell), di un romanzo di ri-formazione, quella che dovrebbe compiere il ragazzo per abbandonare i suoi vizi e inserirsi nella “vita vera”.

Impresa che si presenta tanto più disperata quanto più Nic non sembra avere nulla da curare: intelligente, sensibile, avvenente, ha una spiccata vocazione artistica e letteraria che non riesce, però, a realizzare sulla pagina. Il problema di Nic è ben più nascosto, ed è il vuoto che il giovane sente in mezzo al petto, che solo le droghe, meglio se pesanti, sono state in grado di riempire. David, dal canto suo, non è un uomo di polso. Separato dalla madre di Nic, padre e figlio vivono con Karen, la nuova compagna di David, e i figli che i due hanno avuto insieme; una famiglia felice, da cui Nic ha sempre ricevuto solo amore e incoraggiamento.

Tratta da una storia vera – le autobiografie incrociate dei veri **David e Nicolas Sheff** – la trama si fa però quasi inessenziale in una narrazione che non vuole tanto mettere in fila un colpo di scena dopo l’altro, quanto illustrare le conseguenze di una piaga sociale e presentare la complessità di un rapporto genitore-figlio. Eppure, nonostante le buone intenzioni, il film risulta debole, poco incisivo, sostanzialmente inadatto a esprimere tutta la forza del messaggio di cui si fa portatore, e la prima pecca sono proprio i personaggi: piatti al limite dell’inerzia, tutti, nel film di cui Van Groeningen è anche sceneggiatore, conversano per dialoghi scarni e stereotipati, tenuti insieme da raffazzonati punti di sutura. Una disorganicità che si ripresenta nella regia, che ragiona per scene isolate e autoconclusive, difetto che il continuo inserimento di salti temporali di ogni genere non fa che acuire. Nemmeno la colonna sonora, non originale, si salva: scopertamente posticcia e patetica, i brani che la compongono, per quanto si siano scomodate firme importanti (Bowie, John Lennon, Sigur Rós e Aphex Twin, per ricordarne alcune) rimangono avulsi dalla narrazione, senza davvero interagire con quanto avviene sullo schermo.

L’unico punto di luminosità in una pellicola sostanzialmente opaca rimangono gli sporadici sprazzi di **inaspettata verità umana** che erompono dall’interpretazione degli attori principali. Carell è un perfetto padre disorientato, e Chalamet riporta in scena quella indecifrabile dose di incanto che aveva prepotentemente inserito in Chiamami col tuo nome. E Van Greoningen ci punta tutto, tentando di costruire l’intero film attorno alla perfetta seppur scompigliata acconciatura del giovane attore americano, sul taglio languido e assopito dei suoi occhi, e sulla sua bravura nell’impersonare la colpevole innocenza di un tossicodipendente precoce e spaesato.

Un protagonista **“bello e dannato”** (il riferimento all’omonimo libro di Fitzgerald è esplicito) in un mondo esteticamente edulcorato, che la fotografia di Ruben Impens, collaboratore di lungo corso del regista, riveste di colori quasi patinati, non basta però a salvare Beautiful Boy, film imperfetto e di compagnia, che complessivamente non raggiunge la soglia della sufficienza. Il problema maggiore del film, anzi, è proprio la statura dei suoi interpreti: Carell e Chalamet recitano da giganti. Peccato che siano stati scritturati per ruoli da nani.

---
Recensione finalista del concorso per Giovani Critici Cinematografici Marco Valerio 2019