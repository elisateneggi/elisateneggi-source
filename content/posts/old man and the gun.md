---
date: 2019-10-204
type:
- post
- posts
title: Old Man and the Gun
subtitle: La favola bella di un ladro gentiluomo
cover: old_man_and_the_gun.png
---

Non era una novità che **Robert Redford** sapesse recitare. E nemmeno che a 82 anni, pronto a congedarsi dalle scene, avesse conservato ancora tutto il suo carisma. Quello su cui forse pochi avrebbero scommesso era che si potesse realizzare un film di gangster senza parlare di gangster; o raccontare la storia di un rapinatore seriale senza sparare un colpo di pistola.

Quindi se rimarrete spiazzati per la pacatezza, per una certa grazia che si respira nella narrazione degli ultimi anni di disonorata carriera di **Forrest Tucker**, evasore e criminale seriale, ricordatevi ciò che disse un gigante letterario quale Italo Calvino: leggerezza non significa superficialità, né frivolezza.

Perché qui il regista, **David Lowery**, immerge il pubblico in un mondo al limite dell’onirico, dove la realtà scorre in pellicola 16 mm e i pensionati dimostrano di saper svaligiare banche a colpi di rispettabilità; dove le atmosfere si alternano, edulcorate, tra l’ocra e il ciano, e i contorni delle cose sembrano leggermente tremolare. Dove le pupe possono innamorarsi anche dei delinquenti con pochi muscoli e tanto cervello, e gli outfit di Redford diventano parte integrante della scenografia, giocati come sono sul contrappunto di singoli, finissimi dettagli caldi da abbinare al blu Persia, o forse Oltremare, del suo elegante completo. Un universo dove ogni cosa, grazie all’enfasi sui primi piani, avviene in maniera molto forte, incredibilmente vicina, e dove sprizzano movimenti di macchina talmente delicati – e mai gratuiti – da far desiderare di guardare a ripetizione la stessa manciata di fotogrammi per qualche doverosa decina di volte. Dove i raccordi di montaggio assumono man mano lirismo crescente, e le inquadrature sono orchestrate con un raffinato occhio compositivo.

Come allora non farsi coinvolgere, come resistere a questo nuovo **bandito gentiluomo**, corrispondente che sia o no al vero Mr. Tucker? Questo canuto fuorilegge è altro, non può farsi limitare dai registri battesimali, troppo del mondo nella sua inesausta volontà di vivere – guai a sopravvivere – e insieme così distante, così allegorico nel suo rappresentare la parte antitetica del detective Hunt (Casey Affleck), incaricato di catturarlo. Spirito vergine, la sua figura se ne sta lì, serena, bucando l’orizzonte dal parabrezza della sua automobile: il leggendario Vecchio con la Pistola che mai fece fuoco, teso solo a soddisfare il proprio estro creativo di talentuoso del mestiere, incurante delle ripercussioni del suo gesto sul tessuto sociale. Ma anche, ed è ciò che infine fa breccia nel cuore dello spettatore, capace di innamorarsi, e di riservare piccole attenzioni ai propri compagni di avventura.

**Una favola bella**, insomma, quella che Lowery ha portato sullo schermo. Che riesce, allo stesso tempo, a interrogare nel profondo, scuotendo dolcemente le più salde convinzioni sulla morale e su ciò che possa dirsi, per l’individuo, “aver fatto la cosa giusta”. Una gioia per gli occhi; una coccola serale da vedere e rivedere.

---
Recensione classificatasi terza al Concorso Scrivere di Cinema - Premio Alberto Farassino 2019
